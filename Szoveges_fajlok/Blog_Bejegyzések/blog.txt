Blog 1.: Mi fán terem a búror?
Néhány tipp, és érdekesség egyes fafajtákhoz, a barkácsolás szerelmeseinek.
		A tömör tölgy
Az egyik legkeményebb fa, éppen ezért csak gőzölés után lehet dolgozni vele. De pont a keménységének köszönheti, hogy egy tömör tölgyfa asztalon nem látszik meg az idő vasfoga. Fény- és hőállósága kitűnő. Nem csak bútorként, padlóanyagként és nyílászárók készítésére is tökéletes. Garantáltan még az unokák is használni fogják.
		A sokoldalú bükk
Könnyen megmunkálható fa, rengeteg felhasználási módját ismerik. Régen szappangyártáshoz használt hamuzsírt készítettek belőle, de főleg tüzelőanyagként használták, a bútoripar csak később fedezte fel. A bükkből készült rétegelt lemezekből leginkább tartós székháttámlát és székülést lehet készíteni, de még a járművek gyártása során is fel szokták használni. Mivel könnyen vetemedik, a bükkből készült bútorokat házon belül érdemes tartani, leginkább székeket szoktak gyártani belőle. Nagyon jó, strapabíró eszközöket is készítenek bükk felhasználásával, mint fakanál, fatányér vagy szerszámnyelek.
		A szívós juhar
A hegyi juhar az egyik legértékesebb fafaj hazánkban. Híres kopásállóságáról és szívósságáról. Mivel egyszerűen megmunkálható, általában vonós hangszereket gyártanak belőle, de különböző esztergált termékek és dísztárgyak alapanyaga is. Könnyen megtámadhatja a gomba, sok kezelést igényel.
		A gyönyörű dió
Karakteres erezete miatt a dió az egyik legkedveltebb bútoripari alapanyag. Emellett még dekoratív padló- és falburkolatokat készítenek belőle, de a faszobrászok és a hangszergyártók is örömmel dolgoznak vele. Mivel fája magas keménysége mellett rugalmas és szívós is, kitűnően fel lehet használni. A dió nemes fa, ezért mindig olyan tárgyakat készítenek belőle, amiket hosszú felhasználási időre szánnak.
		Az asztalosok álma, a kőris
Sajnos, ami az asztalosok álma, nem mindig egyezik a megrendelő álmával. A kőris ugyanis igen könnyen munkálható fa, de nem túl esztétikus, ráadásul csak közepesen tartós faanyag. Főleg sportszerek felhasználására alkalmazzák.
		Az ütésálló nyírfa
Noha közepesen kemény fáról van szó, rendkívül strapabíró, nehezen törik. Éppen ezért közkedvelt bútoralapanyag, megfelelő szinte bármilyen bútor készítésére az asztaltól kezdve egészen a gardróbszekrényekig. Többek között az észak-amerikai és a skandináv kutyaszánokat is nyírfából készítették, és ez nem véletlen.